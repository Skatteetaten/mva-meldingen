---
icon: "cloud"
title: "Spørsmål og svar"
description: "Spørsmål og svar"
---

## Generelt

### Hvilke endringer inngår i moderniseringen av mva-området? 

##### Ny registreringsløsning for mva-pliktige.
Skatteetaten har lansert en ny tjeneste for virksomheter som skal registrere seg i Mva-registeret. Med den nye tjenesten vil behandlingstiden, for størsteparten av registreringene, reduseres fra flere uker til noen minutter. [Link til tjenesten](https://www.skatteetaten.no/bedrift-og-organisasjon/avgifter/mva/registrere/).

##### Ny mva-melding.
Moderniseringen sørger for forenkling for næringslivet gjennom forbedringer som felles informasjonsstruktur og regelsett for alle typer mva-meldinger; bedre brukeropplevelse og mer fleksibilitet i oppsettet; støttende digital veiledning og mindre feilkilder. Ny mva-melding lanseres 01.01.22.

##### Salgs- og kjøpsmelding.
Et forslag til ny melding er per nå under utredning hos Finansdepartementet. Forslaget innebærer at bokførte salg og kjøp på transaksjonsnivå skal rapporteres på en hensiktsmessig måte. Forslaget krever lov- og forskriftsendringer, og vil bli sendt på høring før det blir endelig vedtatt.

### Blir det en overgangsperioder fra gammel til ny tjeneste?
  
For registreringsløsningen varte overgangsperioden i to uker, frem til 1. mars 2021 for nyregistreringer. Samordet Registermelding del 2 vil være åpen for endring og opphør av registrering frem til 2. kvartal 2021. 
For mva-melding er det ikke planlagt en overgangsperiode.

### Vil det finnes en «nødløsning» dersom vi får tekniske problemer?
  
For registreringsløsningen har man mulighet til å sende inn en ufullstendig søknad som tilbys etter de første stegene i tjenesten. 
For mva-melding vil det være mulig å manuelt fylle inn og sende mva-melding direkte i portalen.
 

## Registreringsløsning

### Hvem kan fylle ut en registrering og hvem kan sende inn? 
  
Det kreves Altinn-roller for å fylle ut og sende inn søknad om samtlige registreringer. 

Utfyller: Virksomheten selv, Ansvarlig revisor, Regnskapsmedarbeider, Regnskapsfører med signeringsrett, Regnskapsfører uten signeringsrett eller Revisormedarbeider.
Signering: Begrenset signeringsrett eller Kontaktperson NUF.


### Hvorfor har Skatteetaten valgt å begrense utfylling av registreringssøknad gjennom Altinn-roller?
  
Slik utfylling fungerer i dag er det ingen begrensning på hvem som kan fylle ut for en virksomhet, og dersom virksomheten har dårlige rutiner for signering kan utilsiktede utfyllinger bli sendt inn og gi alvorlige konsekvenser. Den nye bruken av roller er sikrere, og i tråd med standarden for alle andre moderniserte oppgaver i Skatteetaten. 

### Hvilken mulighet har advokater til å bistå i enkeltsaker (registering i Mva-registeret)?
  
Advokater og andre rådgivere kan be virksomheten delegere tilgang til "Merverdiavgift Registreringstjeneste" i Altinn. Eventuelt kan advokaten forespørre tilgang dersom man har en tilknytning til virksomheten i Altinn fra før. Tilgangen kan gis til en person eller en virksomhet (kun virksomheter med tilknytning til virksomheten fra før). Advokater som ønsker person-tilgang kan velge å oppgi enten personnummer eller selvvalgt brukernavn i Altinn, som identifikasjon ovenfor virksomheten.  Tilgangen er ikke tidsbegrenset, så virksomheten må fjerne tilgangen hvis advokat eller rådgiver ikke lenger skal ha tilgang. 

Det er også mulig for advokater å tilegne seg roller i virksomheter. Dette gjøres i samhandling med virksomheten det gjelder. Rolletittelen vil kun vises for den som har delegert rollen og vil ikke være synlig i andre systemer, som for eksempel i enhetsregisteret. [se over](https://skatteetaten.github.io/mva-meldingen/documentation/faq/#hvem-kan-fylle-ut-en-registrering-og-hvem-kan-sende-inn).

[Les mer om Altinn-roller her.](https://www.altinn.no/hjelp/profil/roller-og-rettigheter/)

Skatteetaten har planer om å utvikle funksjonalitet for delegering av fullmakt i enkeltsaker der en person har behov for å delegere myndighet til en fullmektig i ny tjeneste. Vi ser at det kan være relevant i flere tilfeller, inkludert ved søknad, klage og etterkontroll. Dette er tilleggsfunksjonalitet som først vil utvikles senere, og vi har per i dag ikke estimert et tidspunkt for når dette vil være klart. 
 
 
## Mva-melding

### Når trer ny mva-melding i kraft?

Fra 1. januar 2022. Første frist for innlevering vil avhenge av hvilken termin man har. 

### Skal leveringen av mva-melding skje via Altinn eller via Skatteetatens nettside?

Virksomheter og rådgivere oppfordres til å levere mva-meldingen direkte fra regnskapssystemet. Skatteetaten jobber tett med systemleverandører for å tilrettelegge for dette. For de som ikke har regnskapssystem, eller av annen grunn ikke kan levere gjennom regnskapssystem, utvikler Skatteetaten en egen portal som kan brukes for levering av mva-melding. Altinn vil fortsatt brukes for identifisering og informasjonsutveksling. En bruker er ikke ment å merke at innleveringen skjer gjennom Skatteetaten kontra Altinn.

### På hvilket aggregeringsnivå skal beløp oppgis i ny mva-melding? 

På samme nivå som før. Se "salgs- og kjøpsmelding" for mer informasjon om forslaget rundt rapportering på transaksjonsnivå. 

### Kan man vedlegge dokumentasjon som filvedlegg til mva-meldingen? 
Ja, man kan vedelgge inntil 50 vedlegg per melding, og vedlegg kan være opp til 25 MB per fil. 
Vi vil støtte følgende formater:

	- PDF
	- Open Office XML (OOXML)
	- Open Document Format (ODF)
	- JPG eller PNG


## Salgs- og kjøpsmelding

### Hva innebærer salgs- og kjøpsmelding og når kommer den?

Salgs- og kjøpsmelding er på forslagsstadiet, og er til utredning hos Finansdepartementet. Når forslaget blir sendt på høring vil det fremkomme ønsket ikrafttredelsesdato. Det vil bli hensyntatt at virksomheter, leverandører av regnskapssystemer og Skatteetaten trenger tid til å tilpasse systemer. Forslaget gjelder å innføre en opplysningsplikt om salgs- og kjøpstransaksjoner for bokføringspliktige og offentlige virksomheter, med mulige unntak. Offentlig virksomhet er en betydelig innkjøper og foreslås omfattet av opplysningsplikten. 
Opplysningsplikten gjelder den enkelte salgs- og kjøpstransaksjon med opplysninger om fakturanummer, dokumentasjonsdato, angivelse av partene i transaksjonen med navn og organisasjonsnummer, samt opplysninger om vederlag og merverdiavgift. Opplysningsplikten vil bidra til at transaksjoner kan ses i sammenheng. Dette er ikke mulig i dag. Det skal ikke rapporteres hva den enkelte transaksjon gjelder.  
En stor andel av de bokføringspliktige fører regnskapet elektronisk og har allerede i dag krav til å kunne gjengi bokførte opplysninger i standardisert form (SAF-T). Dette tilrettelegger for at rapporteringen kan gjøres direkte fra regnskapssystemet til skattemyndighetene.     
Hensikten med en slik melding er å øke etterlevelse, sørge for økt likebehandling og hindre urettmessig konkurransevridning i næringslivet. Det vil gi Skatteetaten et bedre grunnlag for å vurdere veilednings- og kontrolltiltak for å redusere skatte- og avgiftsunndragelser. Et viktig mål er at salgs- og kjøpsmeldingen i liten grad vil skape merarbeid for næringslivet, ved innrapportering fra regnskapssystem.

### Vil den nye meldingen gjelde for alle, eller blir det gjort unntak for små bedrifter? 

Forslaget innebærer en mulighet for at enkelte virksomheter ikke trenger å levere salgs- og kjøpsmelding.

## Test

### Vil testingen av mva-melding være åpen for alle?

Informasjon rundt testing er åpent for alle gjennom [Github](https://skatteetaten.github.io/mva-meldingen/documentation/test/). 
Den som er interessert i å delta på test-løpet i samarbeid med Skatteetaten er velkommen til å ta kontakt gjennom mva-modernisering@skatteetaten.no.
